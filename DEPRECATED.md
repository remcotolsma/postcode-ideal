# Deprecated

## Update November 13, 2018 on Ecommerce News

> ### Postcode Ideal stopt ermee
>
> Postcode.nl stopt per eind van dit jaar als payment service provider. Zowel de iDeal-dienst als Yehhpay houden op te bestaan. De aanbieder wist zich destijds te onderscheiden door iDeal-betalingen te leveren voor €0,29 per transactie zonder bijkomende kosten. Drie jaar later wordt echter de stekker uit de dienst getrokken.
>
> De betaaldienst van dataleverancier Postcode.nl [werd in 2015 in het leven geroepen](https://www.ecommercenews.nl/postcode-nl-als-psp-voor-je-webwinkel/). De dienst levert voornamelijk automatische adressenchecks voor onder andere webwinkels, die er bij gebaat zijn dat consumenten hun juiste adres opgeven. Maar sinds dat jaar bood Postcode.nl ook iDeal-betalingen aan en dat deed het gelijk met een concurrerende prijs.
>
> #### iDeal-transactie voor 29 cent wekte verbazing
>
> Een halfjaar later interviewden wij CEO Tijs Goossen om hem te vragen wat Postcode.nl nog meer van plan was. Toen [gaf hij al aan](https://www.ecommercenews.nl/postcode-nl-volgende-buckaroo-multisafepay/) best onder de indruk te zijn van de prijzenslag die destijds woedde in de PSP-markt. Toen hij met Postcode.nl Ideal transacties voor 29 cent aanbood wekte dat verbazing, maar al snel waren er [payment service providers](https://www.ecommercenews.nl/tag/psp/) die daar weer ruim onderdoken. “Dus de positie van de goedkoopste PSP is straks waarschijnlijk niet meer onze propositie.”
>
> #### ‘We willen niet het wiel opnieuw uitvinden’
>
> De [iDeal-transacties](https://www.ecommercenews.nl/tag/ideal/) waren nooit Postcode.nl’s core business, maar juist onderdeel van een uitgebreider pakket dat het wilde aanbieden, waarbij natuurlijk de postcode-data de belangrijkste troef waren. Hierover zei Tijs destijds: “We hebben nooit het doel gehad om de volgende MultiSafepay of Buckaroo te worden. Ik denk dat we in de toekomst zelfs zullen samenwerken met andere PSP’s, want anderen hebben sommige zaken al zover op orde dat we daarbij niet het wiel opnieuw willen uitvinden.”
>
> In hetzelfde interview liet Tijs weten dat Postcode.nl, mede dankzij partners, op zo’n zeven- à achthonderd PSP-klanten zat en dat er nog veel groei inzat. “Je moet niet vergeten dat we met Postcode.nl dagelijks zo’n 150.000 zoekopdrachten verwerken, waardoor ons bereik in deze markt erg groot is. Dat er PSP’s gaan omvallen lijkt me onvermijdelijk, maar ik ben ervan overtuigd dat wij straks door de combinatie van verschillende diensten beschikken over een lange adem.”
>
> #### Ook Yehhpay stopt
>
> Die lange adem hield het vol tot deze maand, toen Postcode.nl besloot om de iDeal-service per 31 december van dit jaar stop te zetten. Yehhpay, een achteraf-betaaldienst van Postcode.nl houdt ook op te bestaan.

Source: https://www.ecommercenews.nl/postcode-ideal-stopt-ermee/

## Update November 29, 2018 on Telecompaper

> ### CM Payments neemt klantportfolio Postcode.nl iDEAL over
> 
> Payment Service Provider CM Payments neemt het klantportfolio van Postcode.nl over voor een niet nader genoemd bedrag. Dataleverancier Postcode.nl maakte eerder bekend eind 2018 te stoppen met haar diensten als betaalprovider. Klanten van Postcode.nl zijn inmiddels via e-mail geïnformeerd over de migratie van de betaaldiensten naar CM.com. 
> 
> Postcode.nl werd in 1999 opgericht en focust zich op het leveren van postcode-data aan webshops. Via haar software is een kwaliteitscontrole mogelijk op het aanvullen en corrigeren van adressen. In 2015 startte Postcode.nl naast hun kernactiviteiten ook payments-activiteiten om klanten te bedienen met een concurrerend iDEAL-tarief. 
> 
> De focus van Postcode.nl is de laatste jaren steeds verder ontwikkeld richting haar kernactiviteiten. Aanvullende diensten, zoals iDEAL, krijgen daarom in de ogen van Postcode.nl niet de aandacht die ze verdienen. Om ook in de toekomst een innovatieve dienst te blijven bieden, is ervoor gekozen dit klantportfolio over te dragen aan betaalinstelling CM.com. 
> 
> CM Payments, onderdeel van CM.com, nam eerder Docdata Payments over.

Source: https://www.telecompaper.com/nieuws/cm-payments-neemt-klantportfolio-postcodenl-ideal-over--1270874
